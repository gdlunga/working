Circolare n. 285 del 17 dicembre 2013 «Disposizioni di Vigilanza per le banche» - 24°
aggiornamento – Revisione della disciplina sugli investimenti in immobili
1. Premessa
      Con il presente aggiornamento viene inserito nella Parte Terza della Circolare n. 285 il
nuovo Capitolo 10 “Investimenti in immobili”.
      Le disposizioni oggetto del presente aggiornamento sono state sottoposte a consultazione
pubblica. Sul sito web della Banca d’Italia sono pubblicati il resoconto della consultazione e le
osservazioni pervenute per le quali non è stata chiesta la riservatezza.
      Non è stata condotta un’analisi d’impatto della regolamentazione in quanto la revisione
normativa non comporta nuovi oneri regolamentari né costi addizionali per i destinatari della
disciplina ( 1).
  2. Contenuto
      Le nuove disposizioni rivedono integralmente la previgente disciplina (contenuta nella
circolare n. 229 del 1999) con l’obiettivo di eliminare alcuni vincoli normativi che possono
ostacolare una gestione delle garanzie immobiliari efficiente e orientata alla riduzione dello
stock dei Non-Performing Loans e alla massimizzazione dei recuperi.
      In questa prospettiva, si eliminano la regola del “pronto smobilizzo” degli immobili
acquisiti per recupero crediti e il requisito patrimoniale aggiuntivo a fronte degli immobili della
specie, se detenuti oltre il “limite generale” agli investimenti in immobili e partecipazioni. In
caso di superamento del limite generale, le banche dovranno comunicare un piano che indichi le
misure per rientrare nel rispetto del limite, da attuare in un orizzonte temporale ragionevole e
compatibile con l’esigenza di preservare il valore di realizzo degli immobili (di norma, non oltre
quattro anni).
      A fronte dell’attenuazione dei vincoli di tipo quantitativo, vengono rafforzati i requisiti
organizzativi diretti a presidiare i diversi rischi connessi all’attività nel comparto immobiliare
(es. rischi legali, operativi, di compliance etc).
      Infine, con l’obiettivo di promuovere buone prassi di gestione dei rischi, sono fornite
indicazioni volte a chiarire il trattamento prudenziale dell’attività delle società specializzate
nell’attività immobiliare (c.d. Real Estate Owned Companies - REOCO), soggetti di cui alcuni
gruppi bancari già si avvalgono per acquisire e gestire immobili per recupero crediti.
  3. Procedimenti amministrativi
   Dalla data di entrata in vigore del presente aggiornamento è introdotto il seguente nuovo
   procedimento amministrativo:
      - provvedimenti specifici circa l’effettuazione di nuovi investimenti immobiliari o il
          mantenimento di immobili già acquisiti (Sezione II, par. 4; termine 120 giorni).
      Dalla stessa data sono inoltre abrogati i seguenti procedimenti amministrativi previsti dal
Titolo IV, Capitolo 10 “Investimenti in immobili”, della Circolare n. 229 del 21 aprile 1999:
      - esonero dalla disciplina delle succursali di banche extracomunitarie (Sez. I, par. 4);
      - assunzione di provvedimenti specifici nei confronti di singole banche (Sez. II, par. 2).
1
   Cfr. Art. 3, comma 3, Provvedimento della Banca d’Italia del 24 marzo 2010, recante la disciplina
relativa all’adozione degli atti di natura normativa o di contenuto generale della Banca d’Italia.
                                                                                                   1

 4. Entrata in vigore
    Le disposizioni di cui al presente aggiornamento entrano in vigore il giorno successivo alla
pubblicazione sul sito web della Banca d’Italia.
    Dalla stessa data è abrogato il Capitolo 10 “Investimenti in immobili” del Titolo IV della
Circolare n. 229 del 21 aprile 1999.
                                                                                       2

