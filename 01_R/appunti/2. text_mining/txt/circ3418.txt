              Associazione delle Società per
              la Consulenza agli Investimenti
              ______________________________________________________________________________________________
Roma, 3 settembre 2018
Prot. n. 73/18
                                                                                 A TUTTE LE ASSOCIATE
                                                                                                 Loro Sedi
Circolare n. 34/18
Oggetto: Modifiche alle disposizioni in materia di “Trasparenza delle operazioni
             e dei servizi bancari e finanziari. Correttezza delle relazioni tra
             intermediari e clienti” – Documento di consultazione della Banca
             d’Italia – Termine per le osservazioni al 10 settembre p.v..
         Lo scorso mese di luglio la Banca d’Italia ha posto in consultazione le norme
con le quali intende completare l’adeguamento al quadro normativo comunitario delle
disposizioni nazionali in materia di “Trasparenza delle operazioni e dei servizi
bancari e finanziari”. Tale consultazione completa quella avviata lo scorso febbraio
dalla medesima Autorità per l’attuazione degli Orientamenti dell’EBA in materia di
“Disposizioni di governance e di controllo sui prodotti bancari al dettaglio” (Ref.
EBA/GL/2015/18 del 22 marzo 2016).
         Di seguito si fornirà una sintesi delle materie incise dal Documento di
consultazione, qui allegato, rinviando per ogni approfondimento all’esame diretto del
medesimo.
         1)         Le modifiche in consultazione sono tese innanzitutto a dettare le norme
regolamentari di attuazione della Direttiva 2015/2366/UE, relativa ai servizi di
pagamento nel mercato interno (c.d. Payment Services Directive 2, PSD 2). Tale
Direttiva, recepita con il decreto legislativo n. 218 del 15 dicembre 2017, ha, fra
l’altro: i) previsto termini più brevi per l’esecuzione degli ordini di pagamento, ii)
attenuato la responsabilità del cliente per i rischi connessi all’uso fraudolento delle
carte di pagamento, iii) innalzato il livello di sicurezza dei pagamenti elettronici e iv)
disciplinato i servizi di disposizione di ordini di pagamento (ossia, servizi che creano
un’interfaccia fra il sito web di un commerciante e la piattaforma di online banking
della banca del pagatore per consentire l’effettuazione di pagamenti via internet) ed i
servizi accessori di informazione sui conti, prevedendone le condizioni di esercizio.
         Gli interventi regolamentari proposti ora dalla Banca d’Italia integrano
l’informativa precontrattuale da fornire agli utenti, declinano gli obblighi informativi
che fanno capo ai prestatori dei nuovi servizi previsti dalla PSD 2 (i.e. servizi di
        00198 Roma – Via Emilio de’ Cavalieri, 7 – Tel. 06/42817361 – Fax 06/42010095 – E-mail: assoreti@assoreti.it – C.F. 08038160159

____________________________________________________________________________________________________________
disposizione di ordini di pagamento e servizi di informazione sui conti), disciplinano
le informazioni da fornire all’utente quando un’operazione di pagamento sia disposta
tramite un prestatore di servizi di disposizione di ordini di pagamento ed allineano la
disciplina dei reclami sia ai contenuti della PSD 2, sia agli Orientamenti del Joint
Committee delle Autorità Europee di Vigilanza (ESAs) sulla gestione dei reclami per
il settore degli strumenti finanziari e per il settore bancario (Ref. JC 2014 43 del 27
maggio 2014).
          2)       Un secondo gruppo di modifiche è contenuto nel paragrafo 2-quater
della Sezione XI delle Disposizioni di vigilanza sulla Trasparenza delle operazioni e
dei servizi bancari e finanziari ed è volto a dare attuazione agli Orientamenti
dell’EBA sulle politiche e prassi di remunerazione relative alla vendita e alla fornitura
di servizi bancari al dettaglio (Ref. EBA/GL/2016/06 del 13 dicembre 2016) 1.
          Le disposizioni poste ora in consultazione sono accompagnate da un’analisi
d’impatto (qui allegata) dalla quale emerge la volontà della Banca d’Italia di
esercitare l’opzione riconosciuta alle autorità nazionali competenti di estenderne
l’applicazione: i) al personale addetto alla vendita di prodotti bancari a tutti i clienti e
non solo ai consumatori; ii) agli intermediari del credito di cui gli intermediari si
avvalgano per la vendita dei prodotti bancari 2. La Banca d’Italia ha quindi chiesto al
mercato di fornire dati quantitativi utili ai fini di una più compiuta analisi dei costi e
benefici che potrebbero derivare dall’esercizio delle due suddette opzioni.
          3) Con l’occasione, la Banca d’Italia ha dettato anche le disposizioni di
adeguamento al Regolamento 2016/1011/UE – c.d. Regolamento Benchmark, di
modifica delle Direttive 2014/17/UE (Mortgage Credit Directive, MCD) e
2008/48/CE (Consumer Credit Directive, CCD) – prevedendo nell’ambito delle
informazioni precontrattuali l’obbligo dei finanziatori e degli intermediari del credito
che offrono contratti di credito che utilizzano un indice di riferimento (quale ad
esempio l’Euribor) di fornire informazioni sull’indice utilizzato e sul soggetto che lo
amministra e di illustrare le possibili implicazioni per il consumatore derivanti
dall’utilizzo dell’indice. Viene conseguentemente modificato anche il documento
recante le informazioni generali sui contratti di credito immobiliare offerti ai
1
  Tali Orientamenti dell’EBA perseguono la finalità di tutelare i consumatori dai pregiudizi che
potrebbero subire per effetto dell’applicazione di meccanismi retributivi non corretti relativi al
personale addetto alla vendita. Essi risultano così speculari agli Orientamenti dell’ESMA sulle
“politiche e prassi retributive (MiFID)” (Ref.: ESMA/2013/606 del 3 giugno 2013, su cui v. le.
Circolari Assoreti nn. 32/13 e 11/14) e si aggiungono agli Orientamenti sulle “sane politiche di
remunerazione” adottati dall’EBA nel perseguimento del fine della stabilità dell’intermediario (v., da
ultimo, il provvedimento ABE/GL/2015/22 del 27 giugno 2016, per l’adeguamento al quale la Banca
d’Italia ha pubblicato un documento di consultazione nel marzo scorso, diffuso con la Circolare
Assoreti n. 14/18).
2
  Nella Sezione VII del Provvedimento della Banca d’Italia del 29 luglio 2009 viene ripresa la
definizione di “intermediari del credito” contenuta nell’art. 120-quinquies, comma 1, lett. g), TUB, su
cui v. la Circolare Assoreti n. 26/2016, p. 6 ss.
                                                                                                           2

____________________________________________________________________________________________________________
consumatori, di cui all’allegato 3 delle Disposizioni sulla trasparenza delle operazioni
e dei servizi bancari e finanziari.
         4) Da ultimo, la Banca d’Italia ha previsto che gli intermediari debbano
mettere a disposizione della clientela la sola Guida pratica sull’Arbitro Bancario
Finanziario, “stampata” in conformità dei modelli pubblicati nel sito
www.arbitrobancariofinanziario.it, mentre potranno limitarsi a diffondere tramite il
proprio sito internet o con le altre modalità ritenute più opportune tutte le altre Guide
redatte in conformità dei modelli pubblicati nel sito www.bancaditalia.it.
                                             *** ** ***
         Si rimane a disposizione per eventuali chiarimenti nonché per la veicolazione
alla Banca d’Italia di osservazioni che, se del caso, dovrebbero essere inviate
all’Associazione, cortesemente, entro la giornata del 7 settembre 2018, per poter
rispettare il termine del 10 settembre fissato dall’Autorità.
         Cordiali saluti.
All.: c.s.
                                                                                                           3

