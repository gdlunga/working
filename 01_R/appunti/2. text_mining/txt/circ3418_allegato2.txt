                                                                                     Allegato 2 - Circ. n. 34/18
Attuazione degli Orientamenti dell’Autorità Bancaria Europea concernenti le
politiche e le prassi di remunerazione relative alla vendita e alla fornitura di
prodotti e servizi bancari al dettaglio.
                                        Relazione sull’analisi d’impatto
1.       Introduzione
         Gli Orientamenti dell’Autorità Bancaria Europea (European Banking Authority - EBA)
concernenti le “Politiche e le prassi di remunerazione relative alla vendita e alla fornitura di
prodotti e servizi bancari al dettaglio” (di seguito, Orientamenti) hanno ad oggetto la
remunerazione che gli intermediari corrispondono: i) al personale direttamente coinvolto
nell’offerta o nella vendita di prodotti o servizi bancari ai consumatori; ii) ai superiori gerarchici
del personale di cui al punto i).
         Gli Orientamenti perseguono l’obiettivo di tutelare i consumatori contro i danni che
possono derivare da meccanismi retributivi non corretti per il personale addetto alla vendita dei
prodotti. A questo fine, essi disciplinano le procedure interne che gli intermediari devono adottare
per l’elaborazione delle politiche e delle prassi di remunerazione, la conservazione della relativa
documentazione e i processi interni di approvazione e controllo. In particolare, le politiche e prassi
di remunerazione: i) non devono introdurre incentivi che possano indurre il personale a
privilegiare gli interessi propri o dell’intermediario rispetto a quelli dei consumatori; ii) devono
prevedere criteri per la determinazione della componente variabile della remunerazione che
tengano opportunamente conto dei diritti e degli interessi dei consumatori (1); iii) devono essere
sottoposte a riesame con cadenza almeno annuale, al fine di verificare che i rischi di danni ai
consumatori siano efficacemente presidiati nel continuo.
         Destinatari degli Orientamenti sono gli intermediari e le autorità nazionali competenti. La
Banca d’Italia, in qualità di autorità nazionale competente, darà attuazione agli Orientamenti
modificando la Sezione XI del Provvedimento del 29 luglio 2009 in materia di “Trasparenza delle
operazioni e dei servizi bancari e finanziari. Correttezza delle relazioni tra intermediari e clienti”(2).
         Gli Orientamenti consentono alle autorità nazionali competenti di estenderne l’ambito di
applicazione, con riguardo sia alla clientela destinataria sia ai beneficiari della remunerazione.
(1) Ad es., non collegando la remunerazione unicamente al conseguimento di obiettivi quantitativi relativi
alla vendita dei prodotti e assicurando che il rapporto tra la componente variabile e quella fissa della
remunerazione sia adeguatamente bilanciato.
(2) La sezione XI disciplina le procedure organizzative interne che gli intermediari (banche, intermediari
finanziari iscritti all’albo di cui all’articolo 106 del Testo Unico Bancario, istituti di pagamento, istituti di
moneta elettronica, Poste Italiane S.p.A. per le attività di bancoposta) sono tenuti ad adottare in relazione
alla commercializzazione dei prodotti bancari, i quali includono tutte le operazioni e tutti i servizi
disciplinati dal Titolo VI del Testo Unico Bancario aventi natura bancaria e finanziaria. Rientrano tra i
prodotti bancari i depositi, i conti di pagamento, i servizi e gli strumenti di pagamento, i contratti ricadenti
nell’ambito della disciplina del credito ai consumatori e del credito immobiliare ai consumatori e altre forme
di finanziamento.

          Con riferimento alla clientela destinataria, gli Orientamenti disciplinano le politiche e
prassi di remunerazione per il personale direttamente o indirettamente (3) addetto alla vendita di
prodotti bancari ai soli consumatori. È tuttavia riconosciuta facoltà di applicare gli Orientamenti
anche al personale addetto alla vendita di prodotti bancari a soggetti diversi dai consumatori, che
presentano le medesime esigenze di protezione (come le microimprese).
          Relativamente ai beneficiari della remunerazione, gli Orientamenti non si applicano alle
remunerazioni (spesso definite “commissioni” o “provvigioni”) che gli intermediari corrispondono
agli intermediari del credito di cui essi eventualmente si avvalgano per la vendita dei prodotti
bancari (4). L’applicazione degli Orientamenti a tale categoria di beneficiari può essere tuttavia
decisa discrezionalmente dall’autorità competente in sede di attuazione.
          L’esistenza di margini di discrezionalità nell’individuazione dell’ambito di applicazione
delle disposizioni attuative degli Orientamenti rende necessario effettuare un’analisi sugli impatti
di opzioni alternative di attuazione delle stesse. In relazione a ciò la presente analisi – redatta in
forma semplificata in conformità con le previsioni delle Linee guida sull’analisi di impatto –
accompagna la pubblicazione del documento di consultazione sulle disposizioni di attuazione (5).
2.        Le opzioni regolamentari e l’analisi costi-benefici
2.1       Con riguardo alla clientela destinataria, nella predisposizione della disciplina di
attuazione degli Orientamenti sono state valutate le seguenti opzioni:
     -    opzione H.1: attuare gli Orientamenti con riferimento alle politiche e prassi di
          remunerazione del personale coinvolto nell’offerta o nella vendita di prodotti bancari ai
          soli consumatori;
     -    opzione H.2: attuare gli Orientamenti con riferimento alle politiche e prassi di
          remunerazione del personale coinvolto nell’offerta o nella vendita di prodotti bancari
          all’intera “clientela al dettaglio”, considerando quindi, oltre che i consumatori, anche le
          persone fisiche che svolgono attività professionale o artigianale, gli enti senza finalità di
          lucro e le micro imprese (6).
(3) Gli Orientamenti si applicano infatti, come già ricordato in precedenza, anche alle remunerazioni
corrisposte ai soggetti a cui il personale che offre prodotti ai clienti, interagendo direttamente con questi
ultimi, risponde in via gerarchica.
(4) Gli intermediari del credito includono, ai sensi della Sezione VII del Provvedimento della Banca d’Italia
del 29 luglio 2009, gli agenti in attività finanziaria, i mediatori creditizi e ogni altro soggetto che,
nell’esercizio della propria attività commerciale o professionale e nel rispetto delle riserve di attività previste
dalla legge, conclude contratti di credito per conto di un intermediario o svolge attività di presentazione o
proposta di contratti di credito o altre attività preparatorie.
(5) L’analisi di impatto è prevista dall’art. 3 del “Regolamento recante la disciplina dell’adozione degli atti di
natura normativa o di contenuto generale della Banca d’Italia nell’esercizio delle funzioni di vigilanza
bancaria e finanziaria, ai sensi dell’articolo 23 della legge 28 dicembre 2005, n. 262”. Le condizioni per
l’effettuazione di un’analisi in forma semplificata sono disciplinate dalla Circolare della Banca d’Italia n. 277
del 2010.
(6) Cfr. Sezione I, par. 3, delle Disposizioni.

- Opzione H.1. L’attuazione degli Orientamenti genererebbe costi organizzativi aggiuntivi a
carico degli intermediari, derivanti dalla necessità di adeguare i propri sistemi di remunerazione ai
requisiti previsti (7). I maggiori costi sostenuti dagli intermediari potrebbero inoltre essere traslati,
in tutto o in parte, sui consumatori, con l’effetto di accrescere per essi l’onerosità dei prodotti
bancari. Infine, per la Banca d’Italia, in qualità di autorità di supervisione competente, l’attuazione
degli Orientamenti secondo questa opzione comporterebbe costi addizionali per l’esercizio
dell’azione di controllo sul rispetto delle nuove disposizioni.
          L’adozione dell’opzione H.1 produrrebbe anche rilevanti benefici. I consumatori
beneficerebbero di una tutela maggiore rispetto a quella assicurata dalla normativa vigente (8). Per
gli intermediari, l’adozione delle nuove regole comporterebbe il rafforzamento dei presidi a fronte
dei rischi legali e reputazionali, contribuendo a ridurre i rischi di arrecare danni ai consumatori e,
conseguentemente, le possibilità di contenzioso. Infine, la previsione di regole specifiche per la
remunerazione degli addetti alla rete di vendita faciliterebbe l’azione di controllo della Banca
d’Italia sulla trasparenza e correttezza delle relazioni tra intermediari e clientela.
- Opzione H.2. Nel confronto con l’opzione H.1, l’adozione dell’opzione H.2 non dovrebbe
comportare un significativo incremento dei costi per gli intermediari. I costi che questi ultimi
dovrebbero sostenere per elaborare e implementare politiche di remunerazione per il personale
addetto alla vendita di prodotti bancari anche alla clientela al dettaglio diversa dai consumatori
non dovrebbero risultare sostanzialmente superiori a quelli da affrontare in relazione a politiche di
remunerazione applicabili al personale addetto alla vendita di prodotti ai soli consumatori. Per la
clientela al dettaglio, l’adozione dei nuovi sistemi di remunerazione e i corrispondenti costi per gli
intermediari potrebbero produrre un aumento degli oneri relativi ai prodotti offerti non
significativamente superiore a quanto ipotizzato nell’opzione H.1. Per la Banca d’Italia l’estensione
del perimetro dei beneficiari delle norme non dovrebbe comportare apprezzabili costi aggiuntivi
nello svolgimento dell’azione di controllo.
          I benefici dell’opzione H.2 per la clientela al dettaglio, gli intermediari e l’autorità
risulterebbero superiori a quelli attesi nell’opzione H.1. Questo effetto sarebbe determinato in
primo luogo dall’estensione delle nuove previsioni sui sistemi di remunerazione (9) al personale
(7) Va ricordato che, ai sensi della normativa prudenziale di attuazione della direttiva CRD IV (Circolare
della Banca d’Italia n. 285 del 17 dicembre 2013, Parte Prima, Titolo IV, Capitolo 2), le banche sono tenute a
rispettare regole stringenti in materia di elaborazione e approvazione delle politiche di remunerazione per il
proprio personale, nonché di struttura della remunerazione (es., criteri per la determinazione della
componente variabile, rapporto tra la componente variabile e quella fissa, ecc.). Può dunque ritenersi che per
le banche i costi da sostenere per adeguare le politiche di remunerazione esistenti alla nuova disciplina
saranno inferiori a quelli sostenuti dagli altri intermediari.
(8) La normativa vigente (Provvedimento della Banca d’Italia del 29 luglio 2009, come successivamente
modificato) prevede che gli intermediari adottino politiche di remunerazione e di valutazione del personale
preposto alla vendita ispirate a criteri di correttezza nelle relazioni con la clientela, che non si basino
esclusivamente su obiettivi commerciali e che non costituiscano un incentivo a collocare prodotti non
adeguati rispetto alle esigenze finanziarie dei clienti. Non sono invece previste disposizioni specifiche sul
ruolo degli organi societari nella elaborazione e approvazione delle politiche di remunerazione, sui criteri
per la valutazione della performance del personale addetto alla vendita dei prodotti e sulla composizione
della remunerazione di tale personale.
 9
( ) In particolare, si fa riferimento alle previsioni che richiedono agli intermediari di adottare politiche di
remunerazione che tengano conto dei diritti e degli interessi della clientela e assicurino un adeguato presidio
di tutti i rischi per la clientela legati all’offerta dei prodotti.

addetto alla vendita di prodotti nei confronti di un perimetro di soggetti più ampio di quello dei
consumatori, ma meritevole delle medesime esigenze di protezione. Inoltre, l’adozione di politiche
di remunerazione che tengano specificamente conto dei diritti e degli interessi di una più ampia
fascia di clientela concorrerebbe a un’ulteriore riduzione dei rischi legali e reputazionali degli
intermediari. Questi ultimi potrebbero anche beneficiare di maggiore certezza nell’individuazione
dell’ambito di applicazione delle nuove politiche di remunerazione, eliminando i rischi collegati
alla corretta segmentazione della clientela tra consumatori e altri clienti al dettaglio. Per la Banca
d’Italia l’estensione delle regole ai sistemi di remunerazione del personale addetto alla vendita di
prodotti nei confronti dell’intera clientela al dettaglio accrescerebbe, grazie alla semplificazione del
quadro normativo rilevante, l’efficacia complessiva dell’azione di supervisione, garantendo un
migliore perseguimento dell’obiettivo della tutela della clientela nelle relazioni contrattuali.
Il confronto tra le opzioni mostra come, a fronte di costi attesi solo di poco superiori a quelli
connessi con l’opzione H.1, l’opzione H.2 è in grado di apportare benefici sensibilmente maggiori
per i diversi portatori di interesse. Essa, dunque, appare preferibile.
2.2       Con riguardo ai beneficiari della remunerazione, nella predisposizione della disciplina di
attuazione degli Orientamenti sono state valutate le seguenti opzioni:
      -   Opzione H.1: attuare gli Orientamenti esclusivamente con riferimento alle politiche e
          prassi di remunerazione del personale coinvolto nell’offerta o nella vendita di prodotti
          bancari.
      -   Opzione H.2: attuare gli Orientamenti con riferimento alle politiche e prassi di
          remunerazione sia del personale coinvolto nell’offerta o nella vendita di prodotti bancari,
          sia degli intermediari del credito di cui gli intermediari eventualmente si avvalgano per la
          vendita dei prodotti.
- Opzione H.1. Per quanto riguarda i costi e i benefici per intermediari, clienti e autorità di
vigilanza derivanti dall’attuazione degli Orientamenti solo nei confronti del personale coinvolto
nell’offerta o nella vendita di prodotti bancari, si rinvia alle considerazioni svolte con riferimento
alle opzioni H.1 e H.2 previste nell’esame della clientela destinataria dei prodotti bancari (cfr. par.
2.1).
- Opzione H.2. Nel confronto con l’opzione H.1, l’adozione dell’opzione H.2 comporterebbe un
incremento dei costi per gli intermediari, i quali, per elaborare e implementare politiche di
remunerazione applicabili anche agli intermediari del credito, dovrebbero affrontare costi
operativi legati alla modifica dei sistemi esistenti e all’adeguamento dei contratti e delle
convenzioni in essere. Si stima che tali costi addizionali (rispetto all’opzione H.1) non siano
particolarmente rilevanti dal momento che l’incremento deve essere calcolato al netto dei costi che
molti intermediari (i.e., le banche) già sostengono per assicurare il rispetto della normativa
prudenziale in materia di politiche e prassi di remunerazione e incentivazione, che copre aspetti
disciplinati dagli Orientamenti trattandoli in maniera coerente con questi ultimi (10). Per la
(10) Infatti, ai fini della normativa prudenziale contenuta nella Circolare n. 285 della Banca d’Italia, le banche
devono applicare le regole in materia di remunerazioni anche ai compensi corrisposti a collaboratori non

clientela, l’attuazione dei nuovi sistemi di remunerazione anche nei confronti degli intermediari
del credito potrebbe produrre, in relazione ai maggiori costi sostenuti dagli intermediari, un
aumento degli oneri relativi ai prodotti offerti non significativamente superiore a quanto
ipotizzato nell’opzione H.1. Per la Banca d’Italia i controlli sulla corretta implementazione delle
politiche di remunerazione applicate alle remunerazioni degli intermediari del credito dovrebbe
generare limitati costi aggiuntivi rispetto a quelli da sostenere per la verifica della corretta
elaborazione e attuazione delle politiche quando destinate solo al personale addetto alla vendita
dei prodotti.
         I benefici dell’opzione H.2 per la clientela, gli intermediari e l’autorità risulterebbero
superiori a quelli attesi nell’opzione H.1. Per i clienti, questo effetto sarebbe determinato
dall’estensione delle nuove previsioni alle remunerazioni corrisposte agli intermediari del credito,
considerato che questi ultimi costituiscono un canale distributivo molto utilizzato per la
commercializzazione dei prodotti bancari. Importanti benefici deriverebbero da una strutturazione
degli incentivi previsti per questa categoria di soggetti idonea a non promuovere comportamenti
scorretti a danno della clientela. Per gli intermediari, l’applicazione delle politiche di
remunerazione ai compensi corrisposti agli intermediari del credito concorrerebbe a un’ulteriore
riduzione dei rischi legali e reputazionali, tenuto conto anche del fatto che, per legge, la
responsabilità ultima per gli illeciti commessi dagli intermediari del credito ricade
sull’intermediario che si avvale delle loro attività. Per la Banca d’Italia l’estensione delle nuove
regole alle remunerazioni corrisposte agli intermediari del credito accrescerebbe l’efficacia
complessiva dell’azione di supervisione, in quanto assicurerebbe un più incisivo controllo sulla
correttezza delle relazioni tra intermediari e clienti anche quando esse sono intermediate da un
soggetto terzo (l’intermediario del credito).
Il confronto tra le opzioni mostra come, a fronte di costi attesi di poco superiori a quelli connessi
con l’opzione H.1, l’opzione H.2 è in grado di apportare benefici sensibilmente maggiori per i
diversi portatori di interesse. Essa, dunque, appare preferibile.
legati alla banca da un rapporto di lavoro subordinato, tra i quali rientrano alcuni intermediari del credito
(ad es., gli agenti in attività finanziaria).

