                                           VERBALE DI ACCORDO
    PIANO DI RISTRUTTURAZIONE 2017-2021 - PROCEDURA SINDACALE AI SENSI DEGLI ARTT. 20 E 21 CCNL
Il giorno 31 dicembre 2018
Banca Monte dei Paschi di Siena SpA, MPS Capital Services Banca per le Imprese SpA, MPS Leasing e
Factoring e Widiba SpA
                                                          e
le Delegazioni Sindacali di Gruppo FABI, FIRST – CISL, FISAC - CGIL, UILCA e UNISIN
hanno raggiunto la seguente intesa.
                                                    Premesso che
 <U+F0B7>    In data 05.07.2017 è stato reso noto il Piano di Ristrutturazione 2017–2021 del Gruppo MPS approvato
      dalla Commissione Europea nel contesto del processo di Ricapitalizzazione Precauzionale della Banca,
      presentato alle Organizzazioni Sindacali il 06.07.2017;
 <U+F0B7>    il Piano prevede, tra l’altro, una revisione del dimensionamento di tutte le strutture organizzative del
      Gruppo pari a circa 5.500 risorse, da realizzarsi, in prevalenza, attraverso manovre di
      accompagnamento all’uscita (circa 4.800 attraverso l’attivazione del Fondo di Solidarietà, di cui n.1800
      uscite realizzate nel 2017);
 <U+F0B7>     con il presente Accordo, viene nuovamente sancita l’importanza di un coinvolgimento attivo del
      Sindacato, sia a livello centrale che periferico, confermando come il confronto fra le Parti rappresenti
      la strada da seguire al fine di raggiungere gli obiettivi del Piano di Ristrutturazione
                                                      Ciò premesso
                                        le Parti, convengono quanto di seguito:
In linea con gli obiettivi di Piano, il Gruppo ha dichiarato – con comunicazione del 17/12/18 e successiva
integrazione del 28/12/18 - l’ obiettivo di recupero di efficienza, sotto il profilo degli organici, pari a n. 650
risorse al 31/3/2019, da gestire con soluzioni che consentano il raggiungimento degli obiettivi con il minor
impatto sociale possibile. A tal fine, è intenzione delle Aziende del Gruppo gestire i processi di riduzione
degli organici facendo ricorso alle prestazioni straordinarie del “Fondo di Solidarietà per la riconversione e
riqualificazione professionale, per il sostegno dell’occupazione e del reddito del personale del credito” di
cui all’art. 5, comma 1 lett. b) del Decreto Interministeriale del 28 luglio 2014 n. 83486, su base volontaria.
In particolare:
- i dipendenti della Banca MPS, MPS Capital Services Banca per le Imprese, MPS Leasing & Factoring e
     Widiba appartenenti alle categorie delle Aree Professionali, dei Quadri Direttivi e, a fronte della
                                                                                                                 1

manovra oggetto del presente Accordo, dei Dirigenti aventi l’ultima retribuzione non superiore a quella
prevista per un QD4 con anzianità e carriera contrattuale massime, che maturino i requisiti per il diritto
ai trattamenti pensionistici AGO successivamente al 31/3/2019 ed entro il 31/1/2024 potranno cessare
dal servizio con effetto dal 31/3/2019 (ultimo giorno di servizio) per accedere alle prestazioni
straordinarie del “Fondo di Solidarietà”.
 L’accesso al Fondo di Solidarietà per la maturazione della pensione di vecchiaia è consentito anche ai
 titolari di assegno di invalidità. Nel caso invece di accesso al Fondo di solidarietà per la maturazione
 della pensione anticipata, lo stesso è consentito anche ai titolari di assegno di invalidità, purché
 l’erogazione dello stesso venga interrotta entro il 15/2/2019 e ferma restando la prevista accettazione
 della domanda di adesione da parte dell’INPS.
 La domanda di adesione al Fondo di Solidarietà dovrà essere presentata a partire orientativamente dal
 21/1/2019 e non oltre il 10/2/2019, con le modalità che verranno comunicate dalla Banca in tempo
 utile.
 Le risorse che vedranno accettata la domanda di adesione al Fondo di Solidarietà, dovranno
 inderogabilmente entro il 28/2/2019 rassegnare irrevocabili dimissioni telematiche dal servizio (ex D.M
 15.12.2015), con effetto dal 31/3/2019 (ultimo giorno di servizio) al fine di evitare la decadenza della
 domanda di accesso.
 Le prestazioni straordinarie del Fondo di Solidarietà sono finanziate nel rispetto del vigente quadro
 normativo (disposizioni legislative e Regolamento del Fondo di Solidarietà) e prevedono la
 corresponsione dell’assegno straordinario oltre alla contribuzione correlata.
 Con riferimento alle risorse per le quali le prestazioni straordinarie del Fondo di Solidarietà si
 rivelassero non in linea con le prestazioni previste nell’accordo del 23.12.2016 ed unicamente su
 questo argomento, le Aziende si impegnano ad adottare le medesime misure di sostegno attivo
 previste nella sopracitata intesa.
 In caso di adesione con erogazione dell’assegno in forma rateale, per tutto il periodo di permanenza nel
 Fondo di Solidarietà stesso, verranno mantenute le coperture assistenziali (Rimborso Spese Mediche) e
 le agevolazioni creditizie, condizioni e servizi tempo per tempo vigenti, che le Aziende avrebbero
 riconosciuto in costanza di rapporto di lavoro. Le coperture suddette cesseranno con l’uscita
 dell’iscritto dal Fondo di Solidarietà; successivamente verranno applicate le previsioni aziendali tempo
 per tempo vigenti per il personale in quiescenza. Il personale iscritto alla previdenza complementare
 aziendale che cesserà dal servizio per accedere al Fondo di Solidarietà potrà in ogni caso esercitare le
 prerogative derivanti dall’applicazione dell’art. 14 D.lgs. 252/2005 in materia di permanenza nella
 forma pensionistica di appartenenza, secondo comunque le modalità previste nei rispettivi statuti e/o
 regolamenti o accordi, ed il riscatto totale o parziale della posizione maturata. Il personale iscritto alla
 previdenza integrativa a prestazione definita che accederà al Fondo di Solidarietà godrà comunque
 dell’integrazione pensionistica al momento della maturazione dei requisiti richiesti per il diritto alla
 pensione di base, ed il periodo intercorrente tra il momento in cui avviene la risoluzione del rapporto di
                                                                                                            2

      lavoro e quello di maturazione dei predetti requisiti è considerato utile ai fini del calcolo della pensione
      integrativa.
      In analogia a quanto previsto per i dipendenti in servizio e secondo le norme aziendali che regolano la
      fattispecie, potranno essere assunti per chiamata diretta il coniuge o l’orfano del dipendente deceduto
      in costanza di trattamento straordinario del Fondo di Solidarietà, in possesso dei requisiti per
      l’assunzione.
      I dipendenti che alla data del presente accordo, risultino ancora soci della Cassa di Mutua Assistenza
      potranno continuare a mantenere la carica di socio beneficiando dei relativi servizi.
- I dipendenti di Banca MPS, MPS Capital Services Banca per le Imprese, MPS Leasing & Factoring e
    Widiba appartenenti alle categoria delle Aree Professionali, dei Quadri Direttivi e dei Dirigenti, che entro
    il 31/3/2019 abbiano maturato o maturino i requisiti di legge previsti per aver diritto ai trattamenti
    pensionistici AGO, potranno rassegnare entro il 28/02/2019 irrevocabili dimissioni dal servizio con
    effetto dal 31/3/2019 (ultimo giorno di servizio).
Le Parti prevedono un apposito momento di verifica (in data 13/2/2019) nell’ambito del quale verranno
esaminate le domande pervenute e, qualora le adesioni volontarie dovessero risultare in numero superiore
alle eccedenze dichiarate (n. 650), le Parti prenderanno le dovute determinazioni, tenendo in prioritaria
considerazione la maggiore prossimità alla maturazione del diritto a pensione a carico dell’AGO di
appartenenza, ovvero la maggiore età.
Nel prendere in considerazione le domande pervenute ai fini delle determinazioni di cui al paragrafo che
precede, valgono le anzianità contributive che si possono far valere ufficialmente alla data del 31/1/19.
Per tutti i lavoratori destinatari delle previsioni di cui al presente accordo restano ferme le previsioni
inerenti la fruizione in misura proporzionale del numero di giorni di ferie, ex-festività e banca delle ore
spettanti nonché le previsioni relative alle ASO.
Limitatamente ad un numero marginale di lavoratori ed al fine di salvaguardare la funzionalità di strutture
operative ed organizzative strategiche, le Aziende si riservano di posticipare la data di risoluzione del
rapporto di lavoro fino al 30.6.2019.
Con la sottoscrizione della presente Ipotesi di Accordo si esaurisce l’iter procedurale contrattualmente
previsto in materia di tensioni occupazionali, di cui agli artt. 20 e 21 vigente CCNL di settore, avviato con
comunicazione del 17/12/2018 e del 28/12/18.
Le domande di adesione al Fondo di Solidarietà saranno effettuate sulla base delle previsioni normative in
materia di maturazione dei requisiti per il diritto ai trattamenti pensionistici AGO, vigenti al momento della
presentazione delle stesse; qualora sopravvengano modifiche normative sui predetti requisiti, le Parti si
incontreranno tempestivamente per ogni necessaria valutazione e determinazione in linea con gli obiettivi
del presente accordo, fermo restando che in detta ipotesi sarà salvaguardata la facoltà del dipendente di
ritirare la domanda.
                                                                                                                 3

Qualora nel corso del periodo di valenza del Piano dovessero intervenire modifiche alle normative sui
requisiti di accesso alla pensione AGO, saranno effettuati appositi incontri tra le Parti firmatarie del
presente Accordo per seguire attentamente l’evoluzione di quanto al riguardo sarà definito in sede
nazionale a tutela degli interessi degli aderenti al Fondo di Solidarietà, impegnandosi a ricercare, nel
contempo, possibili soluzioni condivise.
Con integrazione U581 del 6.4.2018 alla normativa del D600 “Finanziamenti al personale in servizio o in
quiescenza di BMPS” è stata introdotta un’apposita linea di credito a tempo determinato, cui potrà far
ricorso il Personale che aderisce al Fondo di Solidarietà, per il periodo intercorrente tra la risoluzione del
rapporto di lavoro e la liquidazione da parte dell’INPS dell’assegno straordinario di sostegno al reddito
previsto dal ridetto Fondo.
Le Aziende si dichiarano inoltre disponibili a supportare i lavoratori per quanto riguarda la loro posizione
individuale al fine di consentirne le migliori determinazioni.
Dichiarazione delle Aziende
Qualora nell’apposito momento di verifica previsto tra le Parti, emergesse che non è pervenuto un numero
di domande sufficiente a raggiungere l’obiettivo previsto di riduzione degli organici attraverso il ricorso al
Fondo di Solidarietà su base volontaria, le Parti stabiliranno, entro il termine di 15 giorni, le conseguenti
misure e gli strumenti atti a conseguire detto obiettivo.
Siena, 31 dicembre 2018
Banca Monte dei Paschi di Siena SpA                                                     Le OO.SS.
MPS Capital Services Banca per le Imprese SpA
MPS Leasing e Factoring
Widiba SpA
                                                                                                            4

