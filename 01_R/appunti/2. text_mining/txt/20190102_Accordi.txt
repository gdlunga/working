          Segreterie Aziendali MPS Capital Services S.p.A.
                         ACCORDI RAGGIUNTI
Si è conclusa, in data 31/12/2018, la negoziazione fra Azienda ed Organizzazioni
Sindacali legata al capitolo delle eccedenze di Personale del Gruppo MPS –
Piano di Ristrutturazione 2017/2021 – ai temi del costo del lavoro ed alla
contrattazione di II livello.
Con attinenza a quest’ultimo aspetto, la trattativa in analisi non esaurisce il
confronto sulle materie del CIA, confronto che prosegue quindi fin dai prossimi
giorni, allo scopo di pervenire alla codificazione – in primis – di un testo unico
articolato della normativa aziendale vigente, che recepisca in toto le innovazioni
nel frattempo concordate fra le Parti.
Con specifico riferimento al tema del Fondo di Sostegno al Reddito per 650
Risorse – che rimane lo strumento unico per gestire la materia esuberi nel
Gruppo MPS – viene confermato il principio basilare della volontarietà di
accesso, fermi restando gli obiettivi fissati dal Piano di Ristrutturazione,
integralmente recepiti nell’accordo sottoscritto. Viene introdotta, inoltre, una
importantissima clausola di salvaguardia a favore dei Lavoratori, in base alla
quale si afferma che le domande di adesione saranno effettuate sulla base delle
previsioni normative vigenti in materia pensionistica, e che sarà possibile per il
Dipendente ritirare la domanda in caso di modifiche nel frattempo sopravvenute
sui requisiti previdenziali di accesso agli ammortizzatori sociali di Settore.
In questo caso, le Parti torneranno ad incontrarsi per ricercare – in linea con il
quadro normativo di Categoria – possibili ed ulteriori soluzioni condivise.
Ai dipendenti che volontariamente aderiscono al Fondo entro la data prevista
dall’intesa raggiunta, verranno garantite le condizioni in essere su assistenza
sanitaria, previdenza complementare, agevolazioni creditizie, finanziamenti al
Personale e l’assunzione di familiari del Dipendente deceduto in costanza di
adesione al Fondo.
Con attinenza, invece, al tema del costo del lavoro, l’iniziale proposta aziendale
– orientata a confermare le decurtazioni sulle spese per il Personale previste per
il triennio 2016/2018 – è stata respinta con forza dalle OO.SS. al fine di
recuperare un complessivo potere di acquisto delle retribuzioni orientato a

premiare il ruolo e l’impegno svolti dai Lavoratori negli ultimi anni a tutela
dell’immagine e dell’operatività della Banca.
Pertanto, con particolare riferimento al welfare aziendale, nel confermare la
struttura complessiva di Assistenza (Polizza Sanitaria) e Previdenza
complementare aziendale, è stata integralmente ripristinata la base di
calcolo per il TFR e per il contributo datoriale a Previdenza complementare,
in ordine alla quale a decorrere dal 1/4/2019 si abolisce la decurtazione
complessiva del 23% e si include nuovamente la 13^ mensilità nelle voci
contabili di riferimento per il calcolo dei relativi contributi.
Relativamente alle giornate di solidarietà, è stata convalidata la possibilità per il
Dipendente di incrementare su base volontaria, ed a fronte delle proprie
esigenze, il numero di giorni di ASO contrattualmente previsto. A tale scopo le
Parti si confronteranno quanto prima per individuare possibili soluzioni
migliorative rispetto alle normative in vigore.
Come dicevamo in premessa alla presente circolare, nell’ambito del negoziato
complessivo il Sindacato ha preteso che fossero anche sviluppati –
anticipatamente alla prevista scadenza del 30/6/2019 – i temi della
Contrattazione di II Livello, armonizzando quindi le soluzioni su costi ed
ammortizzatori sociali con la effettiva codifica di un impianto normativo
riguardante la contrattazione integrativa aziendale, ed in particolare :
   -   Sistema premiante
   -   Formazione
   -   Avanzamento professionale
   -   MPS Solidale
   -   Organizzazione del Lavoro
   -   Lavoro agile
Su questi argomenti il confronto fra le Parti proseguirà già a partire dai prossimi
giorni.
Firenze, 2 gennaio 2019                                        LE SEGRETERIE
                                                                  AZIENDALI

